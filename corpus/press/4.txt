Il nome trae inganno. Eau de Cologne, Klnisch Wasser, per dirla nella lingua del posto in cui fu inventata, lascia intendere che il celebre profumo abbia origini francesi o tedesche. Invece no, l'Acqua di Colonia ha una storia tutta italiana, frutto del genio ´vigezzino'. L'inventore a cavallo tra '600 e '700 e il suo marketing manager che la diffuse tra una clientela di teste coronate erano di Santa Maria Maggiore. Giovanni Paolo Feminis nacque nel 1660 nel capoluogo della Val Vigezzo, altipiano ossolano che degrada verso il Canton Ticino, e Giovanni Maria Farina, che le diede una spinta commerciale, era un compaesano di 25 anni più giovane. Sono loro - con il loro profumo - a essere i protagonisti del Museo che Santa Maria Maggiore ha allestito (inaugurazione sabato 24). Nell'edificio storico nel centro di un paese, nei secoli arricchito dai lasciti di emigranti di successo, i visitatori saranno accompagnati a scoprire con la testa e il naso l'affascinante parabola dell' Aqua mirabilis. Perchè questo fu il primo nome scelto da Feminis, che sul finir del '600 lasciò Crana, frazione di Santa Maria Maggiore, per cercare fortuna in Germania.