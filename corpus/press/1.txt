Donald Trump mantiene la promessa di 'America First' e annuncia l'introduzione di dazi su alluminio e acciaio provenienti dall'estero. A nulla sono valsi gli appelli dell'ultima ora di partner e leader internazionali, l'inquilino della Casa Bianca è andato diritto anche al costo (salato) delle dimissioni di Gary Cohn, lo zar economico della Casa Bianca, colonna portante del programma economico oltre che garante dei buoni rapporti tra Trump e Wall Street. Ciò mentre 11 Paesi rispolverano il patto commerciale transpacifico (Tpp) in funzione anti Usa. "Non è un disastro economico ma è una garanzia di sicurezza, vogliamo costruire navi e aerei con le nostre risorse, ha chiuso il presidente. Il quale già dal mattino, col consueto tweet del buongiorno, invitava i 'follower' a sintonizzarsi con Pennsylvania Avenue alle 15.30 locali per assistere all'epilogo della riunione con i suoi ministri di punta, tra cui quello del Tesoro Steve Mnuchin e del Commercio, Wilbur Ross. Alla loro presenza e di una rappresentanza di lavoratori dell'industria pesante del profondo Midwest, è giunta la firma, in coincidenza della chiusura (in positivo) di Wall Street.