Campanelli d'allarme, a Torino, sono così forti e ripetuti che nessuno, ormai, può dire che non li abbia sentiti. Da una parte, le aziende che annunciano chiusure e licenziamenti, dalle più grandi, come l'Embraco e l'ex Seat Pagine Gialle, a molte altre più piccole. Dall'altra, un significativo contrasto tra il clamoroso successo su tutto il territorio nazionale del M5S e il netto arretramento dei consensi torinesi, a soli due anni dal varo dell'amministrazione Appendino. Con un altrettanto significativo travaso di voti che dalle periferie, bacino fondamentale dell'elettorato che la fece trionfare contro Fassino, si è spostato alla Lega. Nella capitale subalpina, economia e politica preoccupano anche chi, come il presidente degli imprenditori torinesi, Dario Gallina, aveva dimostrato nei confronti di Appendino e della sua giunta un atteggiamento tutt'altro che ostile.