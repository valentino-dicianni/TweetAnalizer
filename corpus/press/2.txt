I teoremi di Gödel sono teoremi di logica del primo ordine, e devono essere collocati in questo contesto.
Nella logica formale, tanto gli enunciati matematici quanto le dimostrazioni sono scritti in un linguaggio simbolico,
dove è possibile verificare meccanicamente la validità delle dimostrazioni, e non ci possono essere dubbi sul fatto che
un teorema sia conseguenza degli assiomi inizialmente elencati. In teoria, qualsiasi dimostrazione sviluppata entro un
sistema formale può essere verificata da un computer, e di fatto esistono programmi fatti per controllare la validità
delle dimostrazioni o per cercare nuove dimostrazioni (sono chiamati dimostratori automatici dei teoremi o General Theorem Prover (G.T.P.))
Per definire una teoria formale bisogna conoscere e definire alcuni assiomi di partenza. Ad esempio si può partire da
un insieme finito di assiomi, come nella geometria euclidea, oppure, con maggiore generalità, si può consentire che
esista un insieme infinito di assiomi. In questo caso, però, deve essere possibile controllare meccanicamente se un
qualsiasi enunciato è un assioma di quell'insieme oppure no (si parla in questo caso di schema di assiomi).
